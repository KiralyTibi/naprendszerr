A Naprendszer övezetes felépítésű. A központban a Nap foglal helyet. Majd sorrendben a 
Merkúr, Vénusz, Föld, Mars alkotja a kisebb térrészben elhelyezkedő belső bolygókat. Ezt követi a 
Mars és a Jupiter között a kisbolygó öv. A külső, nagyobb térrészben a gázóriások vannak: Jupiter, 
Szaturnusz, Uránusz, Neptunusz, majd a Plútó-szerű objektumok, a Kuiper-öv. Végül legkívül az 
üstökösmagok alkotta Oort-felhő, gömbszimmetrikusan. 
A Naphoz képest eltörpülnek még a gázóriások is. A bolygók és holdak között nincs éles 
határvonal tömegüket és méretüket tekintve. Folyamatosan mennek át egymásba. Bolygók–holdak–
kisbolygók. 
A Naprendszer keletkezését tekintve a ma legelfogadottabbnak tekintett keletkezési modell 
szerint Napunk születési helye egy molekulafelhő volt, egy gázzal és kozmikus porral teli, instabil 
térség, amelyben valamilyen okból – a legvalószínűbb forgatókönyv szerint egy közeli szupernóva 
robbanásának hatására – felborult az egyensúly, és egy Naprendszer méretű anyagcsomó a saját 
tömegétől összeomlott, és az anyag elkezdett összehúzódni egész addig, míg létre nem jött belőle a 
proto-Nap. A csillagkezdemény anyaga még tovább sűrűsödött, és néhány millió év alatt beindult a 
belsejében a magfúzió, megszületett a Nap. A beinduló magfúzió hatására a napszél is elkezdte áramlását és kifújta a maradék gázt a Nap környezetéből. 
A bolygóképződés elmélete manapság még nem teljesen kidolgozott. Számos elképzelés van. 
Zavarba ejtő tény például az, hogy más naprendszerekben miért belül helyezkednek el a gázóriások. 
A legvalószínűbb – a tudományos közösség által napjainkban leginkább elfogadott, ám kísérletileg a 
Nap keletkezésmodelljéhez hasonlóan szintén nem bizonyított – keletkezéstörténeti forgatókönyv 
szerint a bolygók kialakulása közvetlenül a Nap születése után, a csillag körül kialakult protoplanetáris 
korongból indult el.